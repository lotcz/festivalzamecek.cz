Drazí přátelé festivalu Zámeček,

je nám velikou radostí vám oznámit, že se nám konečně podařilo uskutečnit myšlenku, kterou nosíme v hlavách už od prvního ročníku. Každý rok, když v neděli po Zámečku uklízíme zámeckou zahradu a snášíme na hromadu obrovské pytle plné kelímků od piva a tácků od klobásy nebo palačinky, říkáme si - proč jen se na našem festivalu netřídí odpad?
Diskutovali jsme o tom pravidelně každý rok a pokaždé jsme museli tento nápad zavrhnout z mnoha důvodů: bylo by to moc práce, nemáme na to lidi, nejsou peníze, bylo by to organizačně náročné.
Letos se bude konat již osmý ročník festivalu Zámeček. Za ta léta jsme nasbírali zkušenosti s organizací, nějaké peníze jsme našetřili a tentokrát nám vedle města Roztoky a našich sponzorů finančně pomohl i Středočeský kraj. Rozhodli jsme se tedy konečně přetavit naše myšlenky a slova v činy.
Pevně věříme, že osmý ročník se zapíše do historie festivalu Zámeček tím, že v areálu festivalu byly poprvé rozmístěny koše na tříděný odpad a hromady neroztříděného odpadu, které se vozily na skládku, zůstanou minulostí.
To ale není všechno! Představujeme také zbrusu nový, báječný a krásný zámečkovský kelímek, který je ale ze všeho nejvíc šetrný k přírodě, protože není jen na jedno použití - dá se umýt a použít kolikrát chcete. Navíc vám zůstane z festivalu krásný suvenýr.
Děkujeme vám všem za vaši přízeň, uvidíme se brzy na Zámečku, mějte se krásně a hlavně - mějte rádi naší planetu.